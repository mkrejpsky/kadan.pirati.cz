---
layout: post
category: post
title: Všichni jsme si rovni 
date: 2021-03-18
author: Jana Hladová
authorId: jana.hladova
image: posts/rovnost.jpg
tags:
  - Rovnost
  - Demokracie
  - Dotace
  - Pravidla
---


# Ale někteří, pokud jde o dotace v Kadani, jsou si rovnější. Již poněkolikáté se na posledním zasedání zastupitelstva rozdělovaly dotace města. Na první pohled by se mohlo zdát, že je město štědré a jeho zájem o spravedlivou podporu všech žadatelů, opravdový. Ale na ten druhý, který máme jako zastupitelé díky podkladům možnost posoudit, už to zdaleka tak nevypadá.

Dotace se dělí do několika kategorií. Pravidelně jsou rozdělovány ty pro sportovní kluby a spolky, pro neziskové organizace a zařízení a pro další zájmová sdružení nebo dotace do obnovy historických budov v památkové zóně města.

Nově (cca před 2 lety) zastupitelstvo schválilo dotační programy na podporu oživení náměstí a podnikání v historické zóně města a další z dotací byla též podpora živnostníků postižených koronavirovou pandemií. Zatímco posledně jmenovaná byla jednorázovou záležitostí, podpora živnostníků v historickém jádru města stále trvá. 

Vzhledem k této **omezující podmínce** (provozovna musí být v historické části města) není možnost využít tuto dotaci i jinými subjekty, které poskytují různé služby občanům města, ale bohužel mají svou provozovnu mimo historickou část.

Původní myšlenka podpory podnikání ve spojení s oživením středu města vzhledem k pandemické situaci jaksi vzala za své. 
To ovšem nebrání jistým subjektům v opakovaných žádostech na různá zařízení a vybavení jedné provozovny. 

Vzniká zde velmi nestandardní  a nespravedlivá situace, kdy **i přes nemožnost naplnění hlavního účelu dotace – oživení náměstí a historického jádra města, se zde dotují a zvýhodňují provozy, které nejsou z pohledu občanů a z pohledu zlepšení služeb ve městě ani zdaleka stěžejní** a které navíc nejsou koronavirovou krizí existenčně ohrožené. 

Jak jsme již psali zdaleka největší podporu získalo čalounictví, které i přes jakousi jedinečnost tohoto řemesla jako takového a šikovnost provozovatelů, získalo naprosto nestandardně vysoké částky v porovnání s ostatními žadateli. 
Nutno dodat, že tato služba i v nouzovém stavu může být provozována on-line na rozdíl od pohostinství nebo ubytovacích služeb.

Nemáme nic proti podpoře podnikání ani proti čalounictví, nicméně principiálně je taková podpora z našeho pohledu naprosto netransparentní, nespravedlivá a těžko obhajitelná. 
To se mimochodem potvrdilo, když jsme požadovali vysvětlení, jakým způsobem Rada města dotace přiděluje, a podle jakých pravidel.

Evidentně všichni žadatelé, kteří dotaci obdrží, splní podmínky dané dotačním programem. **Jak ale Rada přisoudí jednomu 20 a druhému 150 tisíc korun?**
Na toto jsme nedostali srozumitelnou odpověď, krom ujištění, že o tom Rada dlouho a velmi důkladně jedná. 

No to je sice hezké, ale součástí předložených návrhů jednotlivých částek pro jednotlivé žadatele není ani slovo o tom, proč a z jakého důvodu Rada jednomu navrhuje téměř vše, o co si zažádal, a druhému jen desetinu. 

Současně jsme zjišťovali, zda žadatele někdo zpětně kontaktuje, aby jim vysvětlil důvody nepřidělení celé částky a bohužel ani toho se žadatelé nedočkají. 

Opakovaně jsme proto navrhovali zrušení podmínky omezení dotace pouze na historickou část města a **zavedení omezení výše dotace nebo počtu žádostí**. Ani jeden z těchto návrhů nebyl podpořen.

Samostatnou kapitolou jsou pak dotace například **pořadatelům hudebních akcí** ([Vysmáté léto ](https://www.hlidacstatu.cz/subjekt/RegistrSmluv/03949869)a [Párty ve Františkánu](https://www.hlidacstatu.cz/subjekt/RegistrSmluv/61551384)), od kterých se ani při téměř miliónových částkách nepožaduje vyúčtování celé akce, aby bylo zřejmé, zda subjekt vůbec dotaci potřebuje a má na ni nárok. 
**Naprosto netransparentní a nerovný přístup ke komerčním subjektům v porovnání třeba s veřejně prospěšnými sportovními kluby a spolky**, které musí své hospodaření do koruny vyčíslit a uvést všechny své roční příjmy a výdaje. 

Proto budeme i nadále trvat na narovnání a vysvětlení tohoto nepochopitelně odlišného přístupu ze strany vedení města. 
Zatím jsme zažádali o podklady k těmto obrovským finančním injekcím soukromým subjektům.
Opět se však poskytnutí těchto podkladů komplikuje, což už je jakýsi kolorit v neotevřeném přístupu města.




