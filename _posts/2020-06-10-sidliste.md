---
layout: post
category: post
title: Setkávání s obyvateli sídlišť
date: 2020-06-10
author: Miloslava Karfilátová
authorId: miloslava.karfilatova    # uid nekoho z _people
image: posts/sidliste.jpg
tags:
  - Setkavani s obyvateli
  - Sidliste
  - Starosta
  - Informace
  - Kadan
  -Stiznosti
  
---

# Participace po kadaňsku  

V červnu se v Kadani znovu pořádají tradiční setkávání starosty a zaměstnanců města s občany na místních sídlištích. 

Jako uvědomělí občané jsme se rozhodli tato setkání navštívit podle svého bydliště a **přinést o něm zprávu těm, kteří se na ně nedostanete.** 
Je pravda, že pro pracujícího člověka, zejména dojíždějícího do práce, může být 16 h příliš brzo.

První setkání se uskutečnilo 1. 6. 2020 na zahradě 2. ZŠ v ulici Pionýrů a byla určena pro obyvatele sídliště A, Strážiště, starého města a domů u řeky. 

Sešlo se zhruba 40 lidí, z čehož asi 10 bylo pracovníků Města – starosta, místostarosta, zástupci Technických služeb, odboru životního prostředí a sociálního odboru. 
Občanů bylo zhruba 30. Mezi občany seděli 3 zapisovatelé, kam bylo možné přednést problém k řešení.

Úvodem nás pan starosta seznámil s průběhem nouzového stavu, opatřeních, které město přijalo, vysvětlil případ s nakaženým návštěvníkem z Radonic a jeho převozu do Mostu.
Dále se přečetly stížnosti z minulého setkání a starosta vysvětlil, které problémy už byly odstraněny a které ne a proč. 

Poté se zapsaly na flip chart stížnosti nové. Jednalo se zejména nepořádek kolem popelnic, nevhodné přístřešky pro popelnice, neudržovaná zeleň a podobně.

Kromě nastínění, jak se bude která stížnost řešit, nám pan starosta také oznámil, že **Vysmáté léto i Císařský den se letos ruší, Party na Františkánu se přesouvá na 15. 8. 2020. Vinobraní by se už konat mohlo.**

Další důležitá informace, která na setkání zazněla, že **Město odkoupilo pozemek pod loděnicí a bude ho používat jako parkoviště v době konání akcí na Františkánu.** Tím se uleví obyvatelům Strážiště, kteří měli problém v době akcí projet nebo zaparkovat u domu.

Dále jsme se dozvěděli, že **město chystá nouzové ubytování a denní centrum v Prunéřově pro osoby bez domova.** Tato akce by měla ulevit středu města kolem K-Centra a ve Smetanových sadech, kde se lidé bez domova často zdržovali. 

Poslední zprávou, kterou jsme zaznamenali, je **prodloužení provozní doby Skateparku v dubnu a říjnu z původních 17.00 h na nově 18.00 h.**  Pokud by návštěvníci chtěli dobu ještě prodloužit, město je připravené to udělat na základě podnětu občanů.

Celé setkání se neslo ve velmi přátelském duchu, což ještě zakončilo závěrečné opékání buřtů. Počasí se také podařilo. Dobrou náladu tak kazila jen nutnost mít roušku coby občan, přičemž většina zaměstnanců Města byla po celu dobu „nahoře bez“.


