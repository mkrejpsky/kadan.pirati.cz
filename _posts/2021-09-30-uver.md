---
layout: post
category: post
title: Úvěr pro nemocnici
date: 2021-09-30
author: Zastupitelky
image: posts/uver.jpg
tags:
  - Nemocnice Kadaň
  - Nejasné hospodaření
  - Dotační závislost
  - Áudit s výhradou
  - Nedostatek informací
  - Chybějící participace zaměstnanců
---

## Jednou stránkou žádost o ručení stamilionové hodnoty od města? Nemocnici podporovat chceme, ale na základě validních informací a kontroly.

Opět nám byl předložen materiál, který se týkal úvěru nemocnice ve výši 270 miliónů korun, které by se měly využít na postupnou rekonstrukci operačních sálů. Pan ředitel žádal zastupitele o odsouhlasení ručení úvěru ze strany města. Město by se tak zavázalo ke smluvnímu ručení v délce 4 let, nicméně v případě, kdy je nemocnice vlastněna 100% městem a ručí bance svým majetkem, je město faktickým ručitelem na celé období splácení (20let). V případě, že nemocnice nebude schopná úvěr splácet, bude každoroční rozpočet města chudší o cca 17 miliónů korun. Ptali jsme se na to, kde na splátky nemocnice vezme, když nevykazuje faktický zisk. Nejdříve nám pan ředitel tvrdil, že to bude splácet z odpisů, nyní přišel s tvrzením, že očekává navýšení úhrad od pojišťoven. Jelikož ale nepředložil žádný plán, jak chce zvýšení těchto úhrad dosáhnout, když současně bude provoz omezen v důsledku rekonstrukcí, jsou jeho tvrzení značně nepřesvědčivá. Současně nebyl zastupitelům prezentován žádný podrobný záměr, kde bychom se dozvěděli na co (jaký typ péče a jaké specializace) se za tyto peníze bude nemocnice soustředit, aby byla konkurenceschopná vůči okolním zařízením, které se samozřejmě modernizují též. Nedozvěděli jsme se ani zásadní informace jako například jaká část úvěru bude vyčleněna na stavební úpravy a jaká na vybavení. Opět jsme se dozvěděli pouze to, že pokud chceme podrobnější informace, máme si pro ně zajít za panem ředitelem. Moc by nás zajímalo, zda by pan starosta jako krajský zastupitel chodil za ředitelem Krajské zdravotní, aby mu osobně vysvětlil podrobnosti žádosti o půjčku od Kraje. Ne, věc se má tak, že pan ředitel nás žádá a tak má předložit relevantní podklady týkající se především výsledků hospodaření nemocnice. A to se bohužel nestalo. Proto jsme vzhledem k výši úvěru a období po které bude splácen, tuto žádost nepodpořily. 
