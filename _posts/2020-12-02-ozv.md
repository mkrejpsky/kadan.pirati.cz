---
layout: post
category: post
title: Co nezvládla pandemie dokoná městská vyhláška
date: 2020-12-02
author: Jana Hladová
authorId: jana.hladova
image: posts/ozv.png
tags:
  - Skládka tušimice
  - Dotace
  - Korporace
---

# aneb Kadaň 2020 - na úroveň veřejných hudebních produkcí dohlíží městská policie?

V minulých dnech proběhla médii zpráva o chystané obecně závazné vyhlášce v Kadani, kterou se **omezí provoz některých pohostinských zařízení**, jejichž návštěvníci přispívají k narušování veřejného pořádku a rušení nočního klidu ve městě. 
Opatření se týká pouze dvou zařízení, z čehož jedno provozuje **diskotéku – téměř jedinou zábavu tohoto typu pro mladé v Kadani**. Jejich provozní doba má být omezena na dobu od 6:00 do 22:00.

Je obecně známo, že zařízení jako hospody, restaurace a diskotéky opravdu nepatří mezi ta, jejichž provoz by byl tichý a nenápadný. Zvláště po zavedení zákazu kouření ve vnitřních prostorách. Je to dáno hlavně tím, že je lidé většinou vyhledávají za účelem zábavy, jejíž součástí je zcela logicky smích, hudba, tanec a to vše doprovázené hojností jídla a pití. 
Pokud se takové zařízení nachází poblíž bytové zástavby, je otázkou určité tolerance obyvatel a návštěvníků hospod, zda se tito budou chovat ohleduplně. 
Ne vždy se to daří, a ti co se zrovna nebaví, mají někdy pro bavící se pramálo pochopení. Zvláště pokud jsou to důchodci, rodiče dětí, nebo lidé pracující ve směnném provozu. 

Způsob jakým se však tento problém rozhodlo řešit vedení města je dost nepochopitelný. 
Ještě by se to dalo pochopit, pokud by se nejednalo o vládu strany demokratické, hlasitě se stavící za práva živnostníků a podnikání obecně. 
Z podkladů, které doprovázejí materiál, který vedení předložilo zastupitelům, navíc vyplývá, že **zdaleka nebyly využity všechny možnosti jak situaci řešit bez takto zásadního omezení svobody podnikání a svobody osobní**, návštěvníků těchto zařízení, které jsou chráněny listinou základních práv a svobod. 
Ba co více, **některé formulace a odůvodnění jsou jak vystřižené z předrevoluční doby**, kdy nám bylo určováno, jak se máme bavit a co je kvalitní kulturní zážitek. 
Krom jiného se v důvodové zprávě tohoto materiálu objevilo: „Vzhledem k nízkému počtu návštěvníků těchto koncertů, nepovažuje Městská policie jejich konání za nabídku kvalitního kulturního vyžití pro širokou veřejnost, nýbrž za promyšlenou schválnost k znepříjemnění života občanů žijících na přilehlých sídlištích“.  
**Naopak se v ní neobjevuje ani slovo o objektivním posouzení hlučnosti v podobě měření, o počtu stěžujících osob, o způsobech jakým to MP řešila a zda došlo k postihům na základě správního řízení o přestupku**. 
Vedení města má k dispozici **petici občanů s celými deseti! podpisy!**

Závěrem je nutno dodat, že chránit práva lidí na klid a odpočinek je stejně důležité jako chránit osobní svobodu a svobody podnikání. 
Pokud se tyto střetávají, mají náležitě konat složky, které jsou k ochraně těchto svobod ve městě určeny – a to je hlavně městská policie. Jestliže tato podnikla za rok 2020, k nahlášeným podnětům v důsledku provozu těchto zařízení, celých 6 výjezdů, o jejichž průběhu a výsledku není v odůvodnění ani slovo, je nasnadě pochybovat o objektivitě a systémovosti vyhlášky jako celku. 

Navíc kampak asi půjdou návštěvníci těchto zařízení, až je v deset večer vyhodí z hospody? Tak dalece asi dopady této prapodivné vyhlášky vedení města nedomýšlelo.


