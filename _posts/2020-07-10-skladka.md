---
layout: post
category: post
title: Výhodné skládkování v Tušimicích?
date: 2020-07-10
author: Jana Hladová
authorId: jana.hladova
image: posts/skladka.png
tags:
  - Skládka tušimice
  - Dotace
  - Korporace
---

# aneb Kadaň má na dotace pro nadnárodní korporace?

Město Kadaň přispělo v roce 2019 subjektu Skládka Tušimice a.s. částkou **2 377 790,- Kč!**

Náš interpelační **dotaz** z posledního ZM (červen 2020) **se týkal účelu, na nějž byly tyto veřejné prostředky vynaloženy** a jimiž **bylo podpořeno podnikání soukromého subjektu** 
(nadnárodní korporace **Marius Pedersen** – 98% vlastník skládky), který nakládáním s odpady (skládkování) **jen v naší svozové oblasti Chomutovsko vydělal v roce 2018 zhruba 295 mil. korun** 
– což vyplývá z analýzy, kterou nedávno zveřejnil Krajský úřad. 

Odpovědí pana místostarosty bylo, že je to příspěvek na dopravu. 

Jakou? Odkud a kam? Čeho? 

Pan starosta uvedl, že smluvní vztah je pro město výhodný, za tím si stojí a město z něj finančně profituje. 

Nicméně **nepadl jediný rozumný protiargument a vysvětlení v čem spočívá účel dotace** – protože příspěvek na dopravu to není! 

Máme důvodné podezření, že většina zastupitelů, kteří smlouvu schválili, nemá v tomto směru vůbec jasno, protože nikdo z nich se nehodlal k naší interpelaci vyjádřit, ba některé přímo obtěžovala;
a ani radní, kteří si jistě vyžádali od skládky potřebné podklady a zdůvodnění žádosti o dotaci – bohužel **nám tyto podklady poskytnuty nebyly.**

Smlouva mluví o příspěvku na činnost příjemce, což je velmi široký pojem. 
Ze smlouvy také vyplývá, že **příspěvek by měl sloužit ke snížení jednotkové ceny** za ukládání odpadů 
**pro tzv. Nové původce**, kteří by odpad jinak vozili na konkurenční skládku. 

Vyžádali jsme si proto doložení vyúčtování této dotace za rok 2019, kdy jsme obdrželi jednu jednoduchou tabulku s množstvím odpadů, které byly nově na skládku navezeny, 
ale už **jsme se nedozvěděli, kdo byl ten Nový původce**, ani jsme nedostali **důkaz, že bez kadaňské dotace by odpad skončil jinde**. 

Protože máme skládku odpadů z velké části v katastru města, provozovatel skládky je povinen nám odvádět z každé tuny uloženého odpadu (kategorie „ostatní“) 500,- Kč, 
z každé tuny nebezpečného odpadu dokonce 1700,- Kč. 
**Město tak ročně již dostává od zařízení Skládka Tušimice a.s. cca 22 mil. korun.** 

Důvod, proč si provozovatel skládky řekl o finanční injekci od města, v situaci, kdy mu před dvěma lety bylo povoleno její zkapacitnění, což je jednoznačný signál, že je toto podnikání více než lukrativní, 
a proč mu ji město tak ochotně zaplatilo, jsme se zatím od vedení města nedozvěděli. 

Prý obchodní tajemství firmy Marius Pedersen!

Vzhledem k výše uvedenému a k tomu, že smlouva je sepsána pro město velmi nevýhodně, na 3 roky a s 6ti měsíční výpovědní lhůtou, takže je velmi pravděpodobné, že stejnou nebo podobnou částku si skládka vyfakturuje též příští rok, budeme požadovat jednoznačné a smysluplné vysvětlení účelovosti dotace. 

Pokud nám toto nebude předloženo, podnikneme právní kroky ke zrušení tohoto smluvního vztahu a k náhradě škod.

Dotace totiž z našeho pohledu nejen že nedává smysl, ale je to téměř **ekonomický zločin a ekonomický bizár**, kdy **si město připlácí za to, aby se na skládku, kterou máme téměř za městem, vozilo ještě více odpadu.** 

To, že je skládka do budoucna **časovaná bomba**, že velmi **často hoří** (z údajně nezjištěných příčin) a ještě je obrovským **emitentem skleníkových plynů**, snad ani není třeba dodávat. 
Takové chování města je nepochopitelné a velmi nezodpovědné.


