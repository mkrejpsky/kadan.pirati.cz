---
layout: post
category: post
title: Důležitost volby   
date: 2021-10-01
author: Kopica Jiří
authorId: jiri.kopica    # uid nekoho z _people
image: posts/volby.jpg
tags:
  - Volby
  - Sněmovna
  - Česká Republika
  - Právo
  - Změna
  
  
---



Při každých volbách se obecně hlásá, že právě ty nadcházející jsou velmi důležité. Hlásá se to stále, hlásá se to dlouho a je to slyšet i nyní před nadcházejícími 
parlamentními volbami. 
Je zajímavé, jak rychle se z pravdivého a důležitého tvrzení může stát obecná floskule, které už nikdo nevěnuje pozornost. Stačí ji opakovat dostatečně dlouho, 
aby se z ní stalo jen zvukové pozadí, něco jako puštěná televize se zprávami, které nikdo nesleduje.

Přesto anebo právě proto, že už tvrzení o důležitosti volby vnímáme jen jako floskuli, je třeba se tomu nepoddat a znova si uvědomit, proč je důležité chodit volit. 
Někdo to může vnímat jako využití nezadatelného lidského práva zakotveného v různých listinách, někdo může právo volby vnímat jako argument, který použije, 
až se zase bude hádat o politice se sousedem od vedlejšího stolu v restauraci těsně před zavírací hodinou. Já osobně ale chodím volit z jiného důvodu. 
Totiž strašně nerad používám to klasické označení: oni rozhodli, oni za to můžou, oni to tak vždycky udělají. Kdo jsou to ti ONI? 
ONI jsou jen beztvará masa, vůči které se nelze vymezit. Ale ONI jsou především ti, které tam někdo jiný zvolil a nejspíše věděl, proč tak učinil. 
Proto jakmile se rozhodnete jít volit, volíte určité lidi, které umíte pojmenovat a kteří se už nemohou stát beztvarou hmotou, které se říká ONI. 
Jít volit znamená vědět, co dělám a proč to dělám. Znamená to převzít zodpovědnost za ten malý kousek půdy, co tu obývám. Ale hlavně to znamená, 
že když se mi pak nelíbí to, co dělá mnou zvolený člověk, nebo strana, nejsou to ti ONI, ale určití lidé, vůči kterým se mohu vymezit, mohu je pojmenovat 
a následně pohnat k zodpovědnosti. Byť jen třeba tím, že už je znova volit nebudu. 
Ano, zní to velmi obecně, zní to velmi nadneseně, ale je to základ toho, proč se z floskule „choďte k volbám“ zase stává důležité tvrzení o volbě, 
která pomáhá určovat budoucnost. A když jsme u toho, nadcházející volby budou pro budoucnost této země velmi důležité, protože pokud někomu nevadí roztočená finanční spirála
smrti, které někdo říká státní rozpočet, mně ano. A to velmi. A proto půjdu k volbám, proto je pro mne důležité mít právo volby a využít ho. 


